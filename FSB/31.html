<pre> Obadja
 Domsord över Edom. Räddningen på Sion.

 1.  Detta är Obadjas syn. Så säger Herren, Herren om Edom: Ett budskap har vi hört från Herren, och en budbärare är utsänd bland folken: "Upp, ja, låt oss stå upp och strida mot det!"

 2.  Se, jag ska göra dig liten bland folken, djupt föraktad ska du bliva.
 3.  Ditt hjärtas övermod har bedragit dig, där du sitter ibland bergsklyftorna i den höga boning och säger i ditt hjärta: "Vem kan störta mig ner till jorden?"
 4.  Om du än byggde ditt näste så högt uppe som örnen, ja, om det än bleve förlagt mitt ibland stjärnorna, så skulle jag dock störta dig ner därifrån, säger Herren.

 5.  När tjuvar komma över dig, och rövare om natten, ja då är det förbi med dig. Sannerligen, de ska stjäla så mycket dem lyster. När vinbärgare komma över dig, sannerligen, en liten efterskörd ska de lämna kvar.
 6.  Hur genomsökt ska inte Esau bliva, hur ska inte hans dolda skatter letas fram!
 7.  Ut till gränsen ska de driva dig, alla dina bundsförvanter. Dina vänner ska svika dig och ska ta makten över dig. Ni stället för att ge dig bröd ska de lägga en snara på din väg, där du inte kan märka den.

 8.  Sannerligen, på den dagen, säger Herren ska jag förgöra de vise i Edom och allt förstånd på Esaus berg.
 9.  Dina hjältar, o Teman, ska då bli slagna av förfäran. Så ska var man på Esaus berg bli utrotad och dräpt.

 10.  Ja, för det våld du övade mot din bror Jakob ska du höljas med skam och bli utrotad till oändlig tid.
 11.  På den dag då du lämnade honom i sticket, på den dag då främlingar förde bort hans gods och utlänningar drog in genom hans port och kastade lott om Jerusalem, då var ju också du som en av dem.

 12.  Men se inte så med lust på din brors dag, på hans motgångs dag. Gläd dig inte så över Juda barn på deras undergångs dag. Spärra inte upp munnen så stort på nödens dag.
 13.  Drag inte in genom mitt folks port på deras ofärds dag. Se inte så hans olycka med lust, också du, på hans ofärds dag. Räck inte ut din hand efter hans gods på hans ofärds dag.
 14.  Ställ dig inte vid vägskälet för att nedgöra hans flyktingar, och ge inte hans undsluppna till pris på nödens dag.

 15.  För Herrens dag är nära för alla hednafolk. Såsom du har gjort, så ska man också göra mot dig. Dina gärningar ska komma tillbaka över ditt eget huvud.
 16.  Ja, som ni har druckit på mitt heliga berg, så ska också alla hednafolk få dricka beständigt, de ska få dricka kalken i botten och bli som hade de inte varit till.

 17.  Men på Sions berg ska finnas en räddad skara, och det ska vara en helig plats. Jakobs hus ska igen få bestämma över sina besittningar.
 18.  Då ska Jakobs hus bli en eld och Josefs hus en låga, och Esaus hus ska bli som strå, och de ska antända det och förtära det, och ingen ska slippa undan av Esaus hus. För så har Herren talat.

 19.  Sydlandets folk ska ta Esaus berg i egendom, och Låglandets folk ska ta filistéernas land. Ja, också Efraims mark ska man ta i egendom, men också Samariens mark. Benjamin ska ta Gilead.
 20.  De bortförda av denna Israels barns här, de som bor i Kanaan allt intill Sarefat, men också de bortförda från Jerusalem, de som leva i Sefarad, dessa ska ta Sydlandets städer i besittning.
 21.  Frälsare ska dra upp på Sions berg till att döma Esaus berg. Så ska riket vara Herrens.
</pre>
